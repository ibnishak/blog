<!doctype html><html lang=en><head><meta charset=utf-8><meta name=viewport content="width=device-width,initial-scale=1"><meta name=generator content="Hugo 0.136.2"><title>നാറാണത്തു ഭ്രാന്തന്‍ - വി.മധുസൂദനന്‍ നായര്‍ | Treppenwitze</title>
<meta name=description content="Thoughts, rants and notes"><link rel=apple-touch-icon sizes=180x180 href=https://ibnishak.github.io/blog/apple-touch-icon.png><link rel=icon type=image/png sizes=32x32 href=https://ibnishak.github.io/blog/favicon-32x32.png><link rel=icon href=https://ibnishak.github.io/blog/favicon.ico><link rel=manifest href=https://ibnishak.github.io/blog/site.webmanifest><link rel=stylesheet href=https://ibnishak.github.io/blog/css/index.css><link rel=preconnect href=https://fonts.googleapis.com><link rel=preconnect href=https://fonts.gstatic.com crossorigin><link href="https://fonts.googleapis.com/css2?family=Noto+Sans+Malayalam&display=swap" rel=stylesheet><link rel=canonical href=https://ibnishak.github.io/blog/post/naranath/><link rel=alternate type=application/rss+xml href title=Treppenwitze></head><body class=poem-malayalam><header class=menus><nav><a href=/blog/>Home</a>
<a href=/blog/about/>About</a>
<a href="https://nilavara.surge.sh/?stackedNotes=000">Digital Garden</a></nav><nav class=fontawesome></nav><div class="hidden description">Thoughts, rants and notes</div></header><article id=article><header><div class=cat-into><span class=header-item>&nbsp;&nbsp;| &nbsp;&nbsp; Tags:
<a href=/tags/malayalam>malayalam</a>
&nbsp;</span></div><h1 style=text-align:center>നാറാണത്തു ഭ്രാന്തന്‍ - വി.മധുസൂദനന്‍ നായര്‍</h1><div class=post-meta><time datetime=2021-05-19T21:11:43+05:30>May 19, 2021</time> &nbsp; &nbsp;|
&nbsp; &nbsp; Reading Time:
1 min
46 s
&nbsp;</div></header><p>പന്ത്രണ്ടു മക്കളെ പെറ്റൊരമ്മേ<br>നിന്റെ മക്കളില്‍ ഞാനാണു ഭ്രാന്തന്‍<br>പന്ത്രണ്ടു രാശിയും നീറ്റുമമ്മേ<br>നിന്റെ മക്കളില്‍ ഞാനാണനാഥന്‍<br>എന്റെ സിരയില്‍ നുരക്കും പുഴുക്കളില്ലാ<br>കണ്ണിലിരവിന്റെ പാഷാണ തിമിരമില്ലാ<br>ഉള്ളിലഗ്നികോണില്‍ കാറ്റുരഞ്ഞു തീചീറ്റുന്ന<br>നഗ്നമാം ദുസ്വർഗ്ഗ കാമമില്ല<br>വഴ്‌വിന്‍ ചെതുമ്പിച്ച വാതിലുകളടയുന്ന<br>പാഴ്‌നിഴല്‍ പുറ്റുകള്‍ കിതപ്പാറ്റി ഉലയുന്ന<br>ചിതകെട്ടി കേവലത ധ്യനത്തിലുറയുന്ന<br>ചുടുകാട്ടിലെരിയാതെരിഞ്ഞ തിരിയായ്‌<br>നേരു ചികയുന്ന ഞാനാണു ഭ്രന്തന്‍<br>മൂകമുരുകുന്ന ഞാനാണു മൂഢന്‍</p><p>കോയ്മയുടെ കോലങ്ങളെരിയുന്ന ജീവിത<br>ചുടലക്കു കൂട്ടിരിക്കുമ്പോള്‍<br>കോവിലുകളെല്ലാമൊടുങ്ങുന്ന കോവിലില്‍<br>കഴകത്തിനെത്തി നില്‍ക്കുമ്പോള്‍<br>കോലായിലീകാലമൊരു മന്തുകാലുമായ്‌<br>തീ കായുവാനിരിക്കുന്നു<br>ചീര്‍ത്ത കൂനന്‍ കിനാക്കള്‍തന്‍ കുന്നിലേക്കീ<br>മേഘ കാമങ്ങള്‍ കല്ലുരുട്ടുന്നു<br>ഒട്ടിവലിയുന്ന ദിശയെട്ടുമുപശാന്തിയുടെ<br>മൊട്ടുകള്‍ തിരഞ്ഞു നട കൊള്‍കേ<br>ഓര്‍മയിലൊരൂടുവഴി വരരുചിപ്പഴമയുടെ<br>നേര്‍വ്വരയിലേക്കു തിരിയുന്നു</p><p>ഇവിടയല്ലോ പണ്ടൊരദ്വൈതി<br>പ്രകൃതിതന്‍ വ്രതശുദ്ധി<br>വടിവാര്‍ന്നൊരെന്നമ്മയൊന്നിച്ച്‌<br>ദേവകള്‍ തുയിലുണരുമിടനാട്ടില്‍<br>ദാരുകല ഭാവനകള്‍ വാര്‍ക്കുന്ന പൊന്നമ്പലങ്ങളില്‍<br>പുഴകള്‍ വെണ്‍പാവിനാല്‍ വെണ്മനെയ്യും<br>നാട്ടു പൂഴിപ്പരപ്പുകളില്‍<br>ഓതിരം കടകങ്ങള്‍ നേരിന്റെ<br>ചുവടുറപ്പിക്കുന്ന കളരിയില്‍<br>നാണം ചുവക്കും വടക്കിനിത്തിണ്ണയില്‍<br>ഇരുളിന്റെയാഴത്തിലദ്ധ്യാത്മ ചൈതന്യ-<br>മിമവെട്ടിവിരിയുന്ന വേടമാടങ്ങളില്‍<br>ഈറകളിളം തണ്ടിലാത്മ ബോധത്തിന്റെ-<br>യീണം കൊരുക്കുന്ന കാടകപ്പൊന്തയില്‍<br>പുള്ളും പരുന്തും കുരുത്തോല നാഗവും<br>വള്ളുവച്ചിന്തുകേട്ടാടും വനങ്ങളില്‍<br>ആടിമാസം പുലപ്പേടിവേഷം കളഞ്ഞാവണി<br>പ്പൂവുകള്‍ തീര്‍ക്കും കളങ്ങളില്‍<br>അടിയാര്‍ തുറക്കുന്ന പാടപ്പറമ്പുകളി-<br>ലഗ്നി സൂത്ര ത്വരിത യജ്ഞവാടങ്ങളില്‍<br>വാക്കുകള്‍ മുളക്കാത്ത കുന്നുകളില്‍<br>വര്‍ണ്ണങ്ങള്‍ വറ്റുമുന്മതവാത വിഭ്രമ<br>ചുഴികളിലലഞ്ഞതും<br>കാര്‍മ്മണ്ണിലുയിരിട്ടൊരാശ മേല്‍<br>ആഢ്യത്വമൂര്‍ജ്ജ രേണുക്കള്‍ ചൊരിഞ്ഞതും</p><p>പന്ത്രണ്ടു മക്കളത്രേ പിറന്നു<br>ഞങ്ങള്‍ പന്ത്രണ്ടു കയ്യില്‍ വളര്‍ന്നു<br>കണ്ടാലറിഞ്ഞേക്കുമെങ്കിലും തങ്ങളില്‍<br>രണ്ടെന്ന ഭാവം തികഞ്ഞു<br>രാശിപ്രമാണങ്ങള്‍ മാറിയിട്ടോ<br>നീച രാശിയില്‍ വീണുപോയിട്ടോ<br>ജന്മശേഷത്തിന്നനാഥത്വമോ<br>പൂര്‍വ്വ കര്‍മ്മദോഷത്തിന്റെ കാറ്റോ<br>താളമര്‍മ്മങ്ങള്‍ പൊട്ടിത്തെറിച്ച തൃഷ്ണാര്‍ത്തമാ-<br>മുന്മദത്തിന്‍ വാദന ക്രിയായന്ത്രമോ<br>ആദി ബാല്യം തൊട്ടു പാലായിനല്‍കിയോ-<br>രാന്ദ്യം കുടിച്ചും തെഴുത്തും മുതിര്‍ന്നവര്‍<br>പത്തു കൂറായ്‌ കൂറ്റുറപ്പിച്ചവര്‍<br>എന്റെയെന്റെയെന്നാര്‍ത്തും കയര്‍ത്തും<br>ദുരാചാര രൗദ്രത്തിനങ്കം കുറിക്കുന്നതും<br>ഗൃഹ ശ്ചിദ്ര ഹോമങ്ങള്‍ തിമിര്‍ക്കുന്നതും കണ്ടു<br>പൊരുളിന്റെ ശ്രീമുഖം പൊലിയുന്നതും കണ്ടു<br>കരളിന്‍ കയത്തില്‍ ചുഴിക്കുത്തു വീഴവേ<br>പൊട്ടിച്ചിരിച്ചും പുലമ്പിക്കരഞ്ഞും<br>പുലഭ്യം പറഞ്ഞും പെരുങ്കാലനത്തിയും<br>ഇരുളും വെളിച്ചവും തിറമേറ്റു തുള്ളാത്ത<br>പെരിയ സത്യത്തിന്റെ നിര്‍വ്വികാരത്ത്വമായ്‌<br>ആകാശ ഗർഭത്തിലാത്മതേജസ്സിന്റെ-<br>യോങ്കാര ബീജം തെളിഞ്ഞും<br>എല്ലാരുമൊന്നെന്ന ശാന്തി പാഠം<br>തനിച്ചെങ്ങുമേ ചൊല്ലി ത്തളര്‍ന്നും<br>ഉടല്‍തേടിയലയുമാത്മാക്കളോ<br>ടദ്വൈതമുരിയാടി ഞാനിരിക്കുമ്പോള്‍<br>ഉറവിന്റെ കല്ലെറിഞ്ഞൂടെപ്പിറന്നവര്‍ കൂകി<br>നാറാണത്തു ഭ്രാന്തന്‍</p><p>ചാത്തനൂട്ടാനൊത്തു ചേരുമാറുണ്ടെങ്ങള്‍<br>ചേട്ടന്റെ ഇല്ലപ്പറമ്പില്‍<br>ചാത്തനും പാണനും പാക്കനാരും<br>പെരുംതച്ചനും നായരും വള്ളുവോനും<br>ഉപ്പുകൊറ്റനും രജകനും കാരക്കലമ്മയും<br>കാഴ്ച്ചക്കു വേണ്ടിയീ ഞാനും<br>വെറും കാഴ്ച്ചക്കു വേണ്ടിയീഞാനും</p><p>ഇന്ദ്രിയം കൊണ്ടെ ചവക്കുന്ന താംബൂല-<br>മിന്നലത്തെ ഭ്രാതൃ ഭാവം<br>തങ്ങളില്‍ തങ്ങളില്‍ മുഖത്തു തുപ്പും<br>നമ്മളൊന്നെനു ചൊല്ലും ചിരിക്കും<br>പിണ്ഡം പിതൃക്കള്‍ക്കു വയ്ക്കാതെ<br>കാവിനും പള്ളിക്കുമെന്നെണ്ണിമാറ്റും<br>പിന്നെയന്നത്തെയന്നത്തിനന്ന്യന്റെ<br>ഭാണ്ഡങ്ങള്‍ തന്ത്രത്തിലൊപ്പിച്ചെടുക്കും<br>ചാത്തനെന്റേതെന്നു കൂറുചേര്‍ക്കാന്‍ ചിലര്‍<br>ചാത്തിരാങ്കം നടത്തുന്നു<br>ചുങ്കംകൊടുത്തും ചിതമ്പറഞ്ഞും<br>വിളിച്ചങ്കത്തിനാളുകൂട്ടുന്നു<br>വായില്ലക്കുന്നിലെപാവത്തിനായ്‌<br>പങ്കു വാങ്ങിപകുത്തെടുക്കുന്നു<br>അഗ്നിഹോത്രിക്കിന്നു ഗാര്‍ഹപത്യത്തിനോ<br>സപ്തമുഖ ജഠരാഗ്നിയത്രെ</p><p>ഓരോ ശിശുരോദനത്തിലും കേള്‍പ്പു ഞാ-<br>നൊരുകോടിയീശ്വര വിലാപം<br>ഓരോ കരിന്തിരി കണ്ണിലും കാണ്മു ഞാ-<br>നൊരു കോടി ദേവ നൈരാശ്യം<br>ജ്ഞാനത്തിനായ്‌ കുമ്പിള്‍ നീട്ടുന്ന പൂവിന്റെ<br>ജാതി ചോദിക്കുന്നു വ്യോമസിംഹാസനം<br>ജീവന്റെ നീതിക്കിരക്കുന്ന പ്രാവിന്റെ<br>ജാതകം നോക്കുന്നു ദൈത്യന്യായാസനം<br>ശ്രദ്ധയോടന്നം കൊടുക്കേണ്ട കൈകളോ<br>അര്‍ത്ത്ധിയില്‍ വര്‍ണ്ണവും വിത്തവും തപ്പുന്നു<br>ഉമിനീരിലെരിനീരിലെല്ലാം ദഹിക്കയാ-<br>ണൂഴിയില്‍ ദാഹമേ ബാക്കി</p><p>ചാരങ്ങള്‍പോലും പകുത്തുതിന്നൊരീ<br>പ്രേതങ്ങളലറുന്ന നേരം<br>പേയും പിശാചും പരസ്പരം<br>തീവെട്ടിപേറി അടരാടുന്ന നേരം<br>നാദങ്ങളില്‍ സര്‍വ്വനാശമിടിവെട്ടുമ്പോള്‍<br>ആഴങ്ങളില്‍ ശ്വാസതന്മാത്ര പൊട്ടുമ്പോള്‍<br>അറിയാതെ ആശിച്ചുപോകുന്നു ഞാന്‍<br>വീണ്ടുമൊരുനാള്‍ വരും<br>എന്റെ ചുടലപറമ്പിനെ, തുടതുള്ളുമീ<br>സ്വാര്‍ത്ഥ സിംഹാസനങ്ങളെ കടലെടുക്കും<br>പിന്നെ ഇഴയുന്ന ജീവന്റെയഴലില്‍ നിന്നു<br>അമരഗീതം പോലെ ആത്മാക്കള്‍<br>ഇഴചേര്‍ന്നൊരദ്വൈത പദ്മമുണ്ടായ്‌വരും</p><p>അതിലെന്റെ കരളിന്റെ നിറവും സുഗന്ധവും<br>ഊഷ്മാവുമുണ്ടായിരിക്കും<br>അതിലെന്റെ താരസ്വരത്തിന്‍ പരാഗങ്ങള്‍<br>അണുരൂപമാര്‍ന്നടയിരിക്കും<br>അതിനുള്ളില്‍ ഒരു കല്‍പ്പതപമാര്‍ന്ന ചൂടില്‍നിന്നു<br>ഒരു പുതിയ മാനവനുയിര്‍ക്കും<br>അവനില്‍നിന്നാദ്യമായ്‌ വിശ്വസ്വയം പ്രഭാ പടലം<br>ഈ മണ്ണില്‍ പരക്കും<br>ഒക്കെ ഒരു വെറും ഭ്രാന്തന്റെ സ്വപ്നം<br>നേരു നേരുന്ന താന്തന്റെ സ്വപ്നം</p><footer><hr></footer><div class=releated-post><h3>Related Posts</h3><a href=/blog/post/velipaad/>വെളിപാട് - ബാലചന്ദ്രന്‍ ചുള്ളിക്കാട്</a><br><a href=/blog/post/palavaka2/>പലവക - 2</a><br><a href=/blog/post/jivitham/>ജീവിതം - ഡി. വിനയചന്ദ്രൻ</a><br><a href=/blog/post/iniyen-vishadangal/>ഇനിയെൻ വിഷാദങ്ങൾ</a><br><a href=/blog/post/orma/>ഓര്‍മ്മ - ഡി വിനയചന്ദ്രന്‍</a><br></div><div class=comments></div></article></body><div class=foot>&copy; 2019 - 2024 &#183;
<a href=/ target=_blank>Home</a> · Theme <a href=https://github.com/RainerChiang/simpleness target=_blank>Simpleness</a> Powered by <a href=https://gohugo.io/ target=_blank>Hugo</a> &#183;
<a href=# aria-label="Go to Top"><svg width="16" height="16" fill="currentcolor" class="bi bi-chevron-up" viewBox="0 0 16 16"><path fill-rule="evenodd" d="M7.646 4.646a.5.5.0 01.708.0l6 6a.5.5.0 01-.708.708L8 5.707l-5.646 5.647a.5.5.0 01-.708-.708l6-6z"/></svg></a></div></html>